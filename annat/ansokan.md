I programmeringsundervisning används traditionellt två typer av lärandeaktiviteter: teorigenomgång på föreläsningar och programmering i datorsal. I detta projekt vill vi ta fram en plattform att används av studenter och lärare på föreläsningar vid både TekFak och FilFak. Plattformen gör det möjligt för läraren att under föreläsning ge studenterna programmeringsövningar och som låter läraren följa studenternas framsteg. Målet är att kunna använda en pedagogik i undervisningen som bygger på aktivt deltagande studenter med återkoppling till läraren för att kunna anpassa lärtillfället.

Vi vill genom att introducera en ny läraktivitetsform ge LiU­studenternas ett mervärde gentemot de traditionella läraktiviteter som används nu. Genom projektet vill vi också göra ett försök till att förbättra lärarens förutsättningar att hålla givande lärandetillfällen. De kurser som vi vill använda den nya plattformen på ligger både under TekFak och FilFak.

Den föreläsningsform tillsammans med det system som arbetas fram under projektet kan, om utvärderingen faller ut väl, användas t.ex. andra programmeringsrelaterade kurser samt kurser med inslag av datorlaborationer (t.ex. kurser som använder olika datorsystem). Vi är också öppna för att berätta om resultatet eller hålla en workshop på LiUs pedagodiska dagar i framtiden.

I projektet vill ta fasta på studenternas återkoppling kring möjlighet att under en pågående föreläsning tillämpa teori och metod som man går igenom och på så sätt erbjuda kortare intervall mellan teori och praktik. Plattformen ger oss möjlighet utveckla och förnya den pedagogik som används i programmeringsundervisning med grupper upp till åtminstone 60 studenter.

Genom att använda plattformen ska lärare kunna be studenterna genomföra programmeringsövningar, eller utföra någon annan uppgift i en kontrollerad systemmiljö. Denna plattform kan användas precis som ett studentresponssystem för att ge föreläsaren återkoppling kring studenternas förståelsenivå, samt för att få igång diskussion mellan studentpar kring begrepp och tillämpning av dessa (se Peer Instruction nedan).

Skillnaden mot ett vanligt responssystem är att studenterna kan lösa uppgifter i en datormiljö istället för att bara svara på en flervalsfråga eller ge fritextsvar.

Projektets grundidé har mycket gemensamt med pedagogiken som tillämpas i Peer Instruction (Mazur 1997) och är även i linje med tankarna kring studentcentrerat lärande som förespråkas i och med Bolognaprogessen samt det pedagogiska upplägget CDIO som används för civilingenjörsutbildningarna.

Traditionella föreläsningar kan vara problematiska med avseende på återkoppling från studenterna angående deras förståelse av det material som gås igenom. Användning av responssystem som t.ex. ett fysiskt eller mjukvarubaserat responssystem (t.ex. mentometerknappar) gör det möjligt att ställa frågor till alla närvarande studenter och få återkoppling kring vilken förståelsenivå som råder i salen. Responssystem kan också användas för att tillämpa undervisningsmetoden Peer Instruction.

Peer Instruction är en pedagogisk metod som använder "Concept Tests" (flervalsfrågor som testar förståelse av begrepp ­ Application och Comprehension i Blooms taxonomi (Bloom ) i kombination med diskussion mellan studenter kring frågorna. Studenterna får individuellt svara på en flervalsfråga. Efter att studenterna svarat på frågan får de diskutera sitt svar i par och sedan svara på frågan igen. Resultat från t.ex. Zingaro et al (2013) visar att Peer Instruction i programmeringsundervisning dels verkar aktiverande och motiverande på studenterna, samt att studenterna verkar ta till sig mer av materialet. Läraren får då både en indikation på förståelsenivån hos studenterna, och studenterna får möjlighet till aktivt lärande.

Rent konkret kan plattformen som föreslås i detta projekt kan användas på likande sätt som ett responssystem, men istället för att svara på en flervalsfråga eller ge ett fritextsvar, får studenterna t.ex. lösa en programmeringövning. Övningsuppgiften kan sedan användas som grund för kortare diskussioner mellan studentpar. På så sätt måste studenterna testa sig själva och varandra och har större möjlighet till självinsikt kring deras förståelse av de begrepp som konkretiseras i övningen. Läraren kan samtidigt få återkoppling på vilka moment som t.ex. behöver förtydligas.

Detta projekt grundas på återkoppling från studenter som deltagit i programmeringsundervisning vid Linköpings universitet. Vi kommer även under våren 2014 involvera studenter i själva utformningen och implementation en av plattformen.

Sökande har i tidigare kurser använt både Peer Instruction och responssystem (både fysiska enheter och mjukvara) och fått positiv återkoppling från studenterna kring detta. Vid utvärderingar av kurser har det framkommit att dessa inslag uppskattats. Dock har det också framkommit att studenter saknar möjligheten att direkt tillämpa teori och metod som gås igenom på föreläsningen. Sökande har tillämpat s.k. "livekodning" under föreläsning, dvs när föreläsaren själv skriver, demonstrerar och förklarar kod. Studenterna har uppskattat detta moment, men har studenter även uttryckt att de gärna hade haft möjlighet att själva skriva kod under föreläsningen.

Den pedagogiska ansats och den plattform som utvecklas i detta projekt kommer att under hösten 2014 tillämpas i fem olika kurser, vid både teknisk och filosofisk fakultet. De aktuella kurserna ges på kandidat­, master­ och civilingenjörsprogram. Total berörs ca 190 studenter. Nedan följer en lista på de specifika kurserna, vilka program de ges på, antal studenter som förväntas gå kursen, samt den projektdeltagare som är lärare i kursen.

- 729G04 Programmering och diskret matematik ­ ca 50 studenter, Kognitionsvetenskap, kandidatprogram, Jody Foo
- 729G26 Interaktionsprogrammering ­ ca 25 studenter, Kognitionsvetenskap, kandidat­ och masterprogram, Jody Foo
- TDP013 Webbprogrammering och interaktivitet ­ ca 35 studenter, Innovativ programmering, kandidatprogram, Anders Fröberg
- TDDD13/TDDC73 ­ 70­80 studenter, Civ. ing. Informationsteknologi samt Innovativ programmering, kandidatprogram, Anders Fröberg

Camilla Kirkegaard, som inte är lärare på någon av de kurser som projektet ska tillämpas på, kommer att vara kontaktperson gentemot studenterna. Studenterna som får prova på den nya läraktivitetetsformen under HT2014 kommer att informeras av Camilla Kirkegaard om att detta är en ny pedagogisk ansats och även vilka mål vi har. De kommer också att bjudas in till diskussion om hur de upplever plattformen och tillhörande pedagogisk metod påverkar deras lärande. Vi kommer att utföra kvalitativa intervjuer under kurserna och sammanställa de svar vi får och för att förbättra läraktiviteterna.

Det finns flera alternativa tekniska lösningar för att bygga en plattform som stödjer den pedagogik vi vill tillämpa i våra kurser. Vi har olika lösningsförslag med varierande komplexitet (virtuella maskiner, olika webbaserade lösningar). Detta gör att vi är övertygade om att vi kommer lyckas bygga en plattform som kan användas hösten 2014. Detaljer finns beskrivna i projektplanen.