# Projektets syfte

Målet med detta pedagogiska utvecklingsprojekt har varit att introducera en ny typ av lärmoment som integrerar studentaktiva inslag från datorlaborationer med lärardrivna inslag från traditionella föreläsningar. Som vi presenterat tidigare i denna rapport (se [#introduktion]), så har ett förekommande problem med ett traditionellt upplägg av en programmeringskurs varit det tidsmässiga avståndet mellan laborationer och föreläsningar.

Undervisning i ämnen som inte kräver speciell utrustning för att utföra vissa moment har haft möjligheten att kombinera olika lärandemoment i större grad än t.ex. programmeringsundervisning där en dator med en specialiserad programmeringsmiljö ofta behövts.

Syftet med detta projekt har varit följande:

1. Att *tillhandahålla en platform som gör det möjligt för studenterna att genomföra programmeringsövningar* på medhavd dator eller surfplatta utan några större förberedelser.
2. Att undersöka och få erfarenhet av *vilka förändringar i kursdesign, kursmomentsplanering och resursanvändning* som behövs eller krävs på grund av införandet av denna nya lärande aktivitet, antingen som komplement eller som ersättning för existerande moment.

Ett sätt att rama in detta projekt är således att se det som en ansats att tillföra *Blended Learning*  \cite{sharma_blended_2010} till programmeringsundervisning. Ett annat sätt att rama in projektet är att se det som en ansats till att skapa och tillhandahålla en miljö som möjliggör aktivt lärande på en programmeringsföreläsning. Vi ser också att en satsning som denna bidrar till ett aktivt lärande under föreläsningar. Tidigare studier har visat att detta, precis som i andra ämnesområden är något som har en positiv påverkan på studenternas lärande, se t.ex. \cite{mcconnell_active_1996}.
